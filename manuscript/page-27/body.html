<div class="leaf flex"><div class="inner justify"><p>--- Minä olen muuttunut paljon, vai mitä? sanoi Grazia.</p><p>Liikutus täytti Christophen sydämen.</p><p>--- Te olette kärsinyt, virkkoi hän.</p><p>--- Niin tekin, vastasi Grazia säälien ja katsellen hänen kasvojaan, joihin tuskat ja intohimot olivat uurtaneet syvän vakonsa.</p><p>He eivät keksineet enää sanoja.</p><p>--- Pyydän, alkoi Christophe hetken päästä, mennään muualle; emmekö saa puhella jossakin, jossa oltaisiin kahden?</p><p>--- Ei, ystäväni, olkaamme täällä, täällä on hyvä; kukapa meitä huomaa?</p><p>--- Minä en voi puhua vapaasti.</p><p>--- On parempi niin.</p><p class=" stretch-last-line ">Christophe ei ymmärtänyt, miksi oli parempi niin. Kun hän sitten myöhemmin muisteli tätä kohtausta, luuli hän, ettei Grazia ollut luottanut häneen. Mutta se</p></div> </div>