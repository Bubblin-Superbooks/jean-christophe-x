<div class="leaf flex"><div class="inner justify"><p class="no-indent  ">aikansa uutta keksintöä.</p><p>--- Pitääkö puu istuttaa laatikkoon, jotta sen juuret olisivat syvällä? Vastaapas siihen? Tuossa on maata kaikille puille. Tunge siihen juuresi. Löydä omat lakisi. Etsi omasta olemuksestasi.</p><p>--- Ei siihen ole aikaa, sanoi Georges.</p><p>--- Sinä pelkäät, vastasi Christophe.</p><p>Georges kiivastui eikä sitä myöntänyt; mutta lopulta hän kuitenkin tunnusti, ettei hänellä ollut mitään halua tuijottaa oman itsensä syvyyksiin; hän ei ymmärtänyt, mitä iloa sellaisesta voisi olla: jos kumartui katselemaan tuohon mustaan kuiluun, saattoi siihen suistua.</p><p>--- Pidähän minua kädestä, sanoi Christophe. — Ja hän huvittelihe avaamalla luukkua, jonka alla hänen realistisen ja traagillisen elämänkäsityksensä näyt olivat. Georges heittäytyi takaisin. Christophe sulki nauraen luukun.</p><p>--- Miten te jaksatte elää tällä tavoin? kysyi Georges.</p></div> </div>