<div class="leaf flex"><div class="inner justify"><p>(Myöhemmin, kun hän uskoi Grazialle senkin salaisuuden, ettei hän ollut koskaan vienyt rakastajatarta kotiinsa, virkkoi Grazia hänelle leikillä:</p><p>--- Sen minä arvaan; siitäpä naiselta olisi rohkeutta vaadittu.</p><p>--- Miksikä niin?</p><p>--- Nukkua sellaisessa sängyssä!)</p><p>Makuuhuoneessa oli vielä jokin maalaiskaappi, seinällä kipsinen Beethovenin pää, ja vuoteen vieressä, muutaman kolikon kehyksissä, Christophen äidin ja Olivier-ystävän valokuvat. Kaapin päällä oli muuan toinen valokuva: Grazia viisitoista-vuotiaana. Christophe oli löytänyt sen Grazian albumista Roomassa, ja oli sen varastanut. Nyt hän tunnusti asian Grazialle ja pyysi anteeksi. Grazia katseli kuvaa, ja kysyi:</p><p>--- Tunnetteko minut tästä?</p><p>--- Tunnen, ja muistan teidät sellaisena.</p><p>--- Minkälaisena pidätte minusta enemmän?</p></div> </div>