<div class="leaf flex"><div class="inner justify"><p class="no-indent  ">Christophen kotoiset talousasiat olivat: ne olivat aina hullusti; hänelle tuli lakkaamatta rettelöitä emännöitsijäinsä kanssa; palvelijat petkuttivat ja varastivat häntä yhtämittaa. Grazia nauroi herttaisesti ja äidillisen säälivästi tuolle epäkäytännölliselle, isolle lapselle. Eräänä päivänä, kun Colette oli kiusannut heitä tavallista pitemmän aikaa ja sitten lähtenyt heidän luotaan, huokasi Grazia:) )</p><p>--- Colette-raukka! Minä pidän hänestä niin paljon. Hän on niin ikävä!…</p><p>--- Minäkin pidän hänestä, jos tarkoitatte pitämisellä sitä, että hän on ikävä, vastasi Christophe.</p><p>Grazia nauroi:</p><p>--- Kuulkaahan: sallitteko minun… (täällä on mahdoton puhella rauhassa)… sallitteko minun tulla joskus luoksenne?</p><p>Christophe oli aivan järkyttynyt:</p><p>--- Luokseni! Tulisitteko te?</p></div> </div>