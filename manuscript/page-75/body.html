<div class="leaf flex"><div class="inner justify"><p>Christophe ei voinut puhua. Grazia näki, että hän oli tuskissaan.</p><p>--- Anteeksi, minä tein teidät suruiseksi. Minä tiesin, että te ottaisitte tämän puheeksi. Meidän täytyy nyt keskustella aivan vilpittömästi, hyvinä ystävinä.</p><p>--- Ystävinä, toisti Christophe murheellisena, eikö mitään enempää?</p><p>--- Kiittämätön! Mitä muuta tahdotte? Ottaako minut vaimoksenne?… Muistatteko entisiä aikoja, jolloin ette voineet nähdä muuta kuin kauniin serkkuni? Minä surin silloin, ettette ymmärtänyt, mitä minä tunsin teitä kohtaan. Koko elämämme olisi voinut kehittyä toiseksi. Nyt ajattelen, että on parempi näin; on parempi, ettemme ole asettaneet ystävyyttämme alttiiksi yhteiselämän koetukselle, tämän arkipäiväisen elämän, jossa kaikkein puhtain lopulta aina madaltuu…</p><p>--- Te puhutte noin sen vuoksi, että rakastatte minua nyt vähemmin kuin silloin.</p></div> </div>